1.      Напишете програма, която прочита от конзолата година и проверява дали е високосна.

2.      Напишете програма, която генерира и принтира на конзолата 10 случайни числа в интервала [100, 200].

3.      Напишете програма, която извежда на конзолата кой ден от седмицата е днес.

4.      Напишете програма, която извежда на стандартния изход броя на дните, часовете и минутите, които са изтекли от включването на ком­пютъра до момента на изпълнението на програмата. За реализацията изпол­звайте класа Environment.

5.      Напишете програма, която по дадени два катета намира хипотенузата на правоъгълен триъгълник. Реализирайте въвеждане на дължините на катетите от стандартния вход, а за пресмятането на хипотенузата използвайте методи на класа Math.

6.      Напишете програма, която пресмята лице на триъгълник по:

a.  дължините на трите му страни;

b.  дължината на една от страните и височината към нея;

c.   дължините на две от страните му и ъгъла между тях в градуси.

7.      Дефинирайте свое собствено пространство Chapter11 и поставете в него двата класа Cat и Sequence, които използвахме в примерите на текущата тема. Направете още едно собствено пространство с име Chapter11.Examples и в него направете клас, който извиква класовете Cat и Sequence.

8.      Напишете програма, която създава 10 обекта от тип Cat, дава им имена от вида CatN, където N e уникален пореден номер на обекта, и накрая извиква метода SayMiau() на всеки от тях. За реализацията използвайте вече дефинираното пространство Chapter11.

9.      Напишете програма, която пресмята броя работни дни между днешната дата и дадена друга дата след днешната (включително). Работните дни са всички дни без събота и неделя, които не са официални празници, като по изключение събота може да е работен ден, когато се отра­ботват почивни дни около празниците. Програмата трябва да пази списък от предварително зададени официални празници, както и списък от предварително зададени работни съботи.

10.   Дадена е последователност от цели положителни числа, записани едно след друго като символен низ, разделени с интервал. Да се напише програма, която пресмята сумата им. Пример: "43 68 9 23 318" a 461.

11.   Напишете програма, която генерира случайно рекламно съобщение за някакъв продукт. Съобщенията трябва да се състоят от хвалебст­вена фраза, следвани от хвалебствена случка, следвани от автор (първо и второ име) и град, които се избират от предварително подготвени списъци. Например, нека имаме следните списъци:

-     Хвалебствени фрази: {"Продуктът е отличен.", "Това е страхотен продукт.", "Постоянно ползвам този продукт.", "Това е най-добрият продукт от тази категория."}.

-     Хвалебствени случки: {"Вече се чувствам добре.", "Успях да се променя.", "Той направи чудо.", "Не мога да повярвам, но вече се чувствам страхотно.", "Опитайте и вие. Аз съм много доволна."}.

-     Първо име на автор: {"Диана", "Петя", "Стела", "Елена", "Катя"}.

-     Второ име на автор: {"Иванова", "Петрова", "Кирова"}.

-     Градове: {"София", "Пловдив", "Варна", "Русе", "Бургас"}.

Тогава програма би могла да изведе следното случайно-генерирано рекламно съобщение:

Постоянно ползвам този продукт. Опитайте и вие. Аз съм доволна. -– Елена Петрова, Варна

12.   * Напишете програма, която изчислява стойността на даден числен израз, зададен като стринг. Численият израз се състои от:

-     реални числа, например 5, 18.33, 3.14159, 12.6;

-     аритметични оператори: +, -, *, / (със стандартните им приоритети);

-     математически функции: ln(x), sqrt(x), pow(x,y);

-     скоби за промяна на приоритета на операциите: ( и ).

Обърнете внимание, че числовите изрази имат приоритет, например изразът -1 + 2 + 3 * 4 - 0.5 = (-1) + 2 + (3 * 4) - 0.5 = 12.5.